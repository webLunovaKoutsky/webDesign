<!DOCTYPE html>
<html>
    <head>
        <meta charset="utf-8">
        <title>webLunovaKoutsky</title>
        <link href="style.css" rel="stylesheet" type="text/css"/>
    </head>
    <body> 
        <h1>Staré město</h1>
    				<p>Staré Město je nejstarší a zdaleka nejkrásnější městskou částí Prahy. Jádrem historického centra je Staroměstské náměstí, které stojí na místě tržiště z 10. století a na kterém se odehrála řada politických i kulturních událostí, jež ovlivnily pražské dějiny. Prastaré dlážděné uličky tvoří tajuplné bludiště, v kterých se zákonitě ztratí i člověk s nejlepším orientačním smyslem.</p>
       	<h2>Staroměstské náměstí</h2> 
       			<p>Staroměstské náměstí přitahuje největší počet návštěvníků Prahy, protože se pyšní překrásně zachovalým souborem budov a dalších památek: mimo jiné kostelem Matky Boží před Týnem, Staroměstskou radnicí a barokním kostelem svatého Mikuláše. Dominantou náměstí je Staroměstská radnice, pocházející z roku 1338. V roce 1410 byl k radnici přistavěn orloj s chronometrem a zvěrokruhem, jenž se stal celosvětově proslulou atrakcí a jednou z nezbytných zastávek při návštěvě Prahy. Před každou celou hodinou se zde shromažďují stovky lidí, aby sledovali složité mechanické divadlo, jehož ústředním bodem jsou okna s dvanácti apoštoly. Budova byla za 2. světové války vážně poškozena, ale zbývající část byla pečlivě zrekonstruována do původní krásy. Městská rada ve Staroměstské radnici již dávno nezasedá; dnes budova slouží turistům a jako nejslavnější oddací síň v republice. Kdo vystoupá až na vrcholek věže, tomu se otevře skutečně dechberoucí vyhlídka na náměstí a pochopí, proč se Praze říká stověžatá.</p>
    		<h2>Náměstí Republiky</h2>
    				<p>Náměstí Republiky v Praze je dokladem různorodosti a krásy architektonických stylů České republiky. Najdeme zde Prašnou bránu z roku 1745, která byla v 19. století upravena v romantizujícím neogotickém stylu, jednoduchou stavbu barokního kostela sv. Josefa zastrčenou za novorománskou budovou bývalých kasáren, v níž se nachází obchodní centrum Palladium, nádherný Obecní dům s půkruhovou mozaikou v průčelí, budovu Národní banky z roku 1924 nebo zrekonstruovaný obchodní dům Kotva, který je mnohými považován za jednu z nejošklivějších staveb komunistické éry. Náměstí bylo dříve součástí městského opevnění, tvořilo část královské cesty a podle svého využití mělo také různá jména. Své současné jméno získalo v roce 1919 poté, co byl z balkónu Obecního domu vyhlášen samostatný československý stát. Na náměstí staví několik tramvajových linek a metro linky B. Za několik minut se z něj pěšky dostanete na Václavské nebo Staroměstské náměstí. V současnosti se zde konají různé veřejné akce včetně festivalu Prague Pride. </p>
    		<h2>Prašná brána</h2>
    				<p>Tato monumentální památka je jedním ze 13 původních vstupů do Starého Města. Gotická budova pochází z dob vlády krále Vladislava II. Jagellonského, z roku 1475, kdy se jí říkalo Horská brána. V 17. století se využívala jako skladiště střelného prachu, z čehož pochází její současný název. Detailně zdobená věž je 65 metrů vysoká a uvnitř je umístěna stálá expozice o starých pražských věžích. Po 186 kamenných schodech můžeme vystoupat na vyhlídkový ochoz, z něhož je neuvěřitelná vyhlídka na město. Prašná brána byla v 90. letech minulého století pečlivě zrekonstruována.</p>
    		<h2>Klementinum</h2>
    				<p>Klementinum rozkládající se na ploše o více než dvou hektarech je sídlem Národní knihovny České republiky a jedním z největších komplexů v Evropě. Počátek Klementina se datuje do 11. století, kdy byla postavena kaple zasvěcená svatému Klementovi. Ve středověku sloužil komplex jako dominikánský klášter a poté v roce 1556 jako jezuitská kolej, která byla svého času třetí největší jezuitskou kolejí na světě. V roce 1773 založila císařovna Marie Terezie v Klementinu univerzitu, knihovnu a observatoř. V roce 1781 zde vznikla Národní knihovna. Barokní komplex Klementina je po Pražském hradě druhým největším komplexem v Praze. Disponuje nádhernými fasádami, skvostnými nádvořími s čestnými slunečními hodinami a jinými zajímavostmi, jako je 68 metrů vysoká astronomická věž. Z té je nádherný výhled nejen na spletenec pražských uliček, barokní budovu knihovny s freskami a neobyčejnou Zrcadlovou kapli. </p>	
    
    </body>
</html>